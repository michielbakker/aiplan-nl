
## **Defensie als vliegwiel**

Zonder AI is er straks geen moderne defensie. Wij moeten onze eigen autonome wapensystemen kunnen ontwikkelen, draaiend op onze eigen modellen - niet op Amerikaanse of Chinese die op afstand uitgezet kunnen worden.

Defensie-investeringen kunnen als katalysator werken voor een bredere technologische ontwikkeling, zoals in het verleden met internet en GPS is gebeurd. Door gerichte investeringen in defensie-AI ontstaat een ecosysteem van bedrijven en kennis dat ook civiele toepassingen mogelijk maakt. Strategische autonomie op dit gebied is cruciaal voor onze nationale veiligheid.

De overheid kan hier goed ambitieuze doelen stellen en direct optreden als afnemer. Een concreet voorbeeld: de ontwikkeling van goedkope, autonome onderzeeërs van €500.000 per stuk. Zet alvast het geld apart voor wie deze kan produceren. Met een investering van een half miljard zouden we elk Russisch schip constant kunnen volgen.
