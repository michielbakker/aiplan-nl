
## **Sectorspecifieke AI-plannen**

Voor sectoren waar we niet afhankelijk mogen worden van buitenlandse AI-modellen, moeten we een helder plan opstellen. We dienen vooruit te kijken en ons voor te stellen hoe (ingrijpend) industrieën zullen transformeren wanneer AI (boven)menselijke intelligentie bereikt, en hoe we hier zelf aan kunnen bijdragen - in Europees verband waar mogelijk. Zulke ambitieuze plannen trekken bovendien excellente experts aan die precies hiermee impact willen creëren.

Elke sector kent zijn eigen uitdagingen en mogelijkheden met betrekking tot AI. Voor gezondheidszorg, landbouw, logistiek, onderwijs en publieke diensten moeten we specifieke strategieën ontwikkelen die aansluiten bij de sectorale eigenheid. Deze plannen moeten tastbare doelstellingen bevatten voor het ontwikkelen en implementeren van Nederlandse AI-oplossingen.

Een praktisch voorbeeld: als we de landbouw natuurvriendelijker willen maken, kunnen robots het mogelijk maken om diverse gewassen door elkaar te verbouwen en te oogsten; iets wat met traditionele tractoren onhaalbaar is. Dergelijke mengteelt is aanzienlijk gunstiger voor het ecosysteem.

Overheid en bedrijfsleven moeten proactief een AI-agenda opstellen en financiering beschikbaar maken. Verzamel hiervoor een uitgelezen groep vooraanstaande AI-wetenschappers en succesvolle ondernemers die hun expertise inbrengen bij het vormgeven van de plannen. Dit moeten personen zijn voor wie toptalent graag wil werken en die weten hoe je met compacte teams grootse uitdagingen aangaat. Het toptalent zál komen wanneer we demonstreren dat we de juiste leiders, grote ambities en voldoende middelen hebben.
