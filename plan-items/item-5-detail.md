
## **Europese rekenkracht**

Rekenkracht is de brandstof van AI-ontwikkeling. Wie deze controleert, bepaalt wie toegang heeft tot geavanceerde AI-capaciteiten. Voor Nederland en Europa liggen er twee strategische paden open.

Pad 1: Eigen Europese infrastructuur
Nederland kan, in Europees verband, investeren in eigen chipproductie en AI-supercomputers, op Europees grondgebied. De expertise van ASML biedt hier een unieke kans om een leidende rol te spelen en technologische soevereiniteit te waarborgen.

Pad 2: Pragmatische samenwerking
Er zijn echter ook makkelijkere manieren om dit te bereiken. Big tech bedrijven kunnen gevraagd worden hun Europese datacenters onder een andere entiteit te zetten met sterke garanties voor continuïteit. Het opnieuw bouwen van een infrastructuur die al miljarden heeft gekost, door mensen die weten wat ze doen, is niet eenvoudig en wellicht onnodig duur.
Veel startup founders die groeiende bedrijven bouwen zien de EU-plannen voor "AI-fabrieken" meer als een hobby dan als een strategische noodzaak. Tegelijkertijd kan voor wetenschappers betaalbare toegang tot grote rekenkracht juist van grote waarde zijn.

Ongeacht welk pad we kiezen, blijft één zaak onveranderd: AI vraagt extreem veel energie. Uitbreiding van zon-, wind- en kernenergie is daarom cruciaal om in een AI-toekomst competitief te blijven.
