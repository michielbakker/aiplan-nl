
## **Maak Nederland AI-vaardig**

AI-geletterdheid is essentieel voor iedereen, niet alleen voor specialisten. Van scholieren tot senioren, iedereen dient te begrijpen wat AI inhoudt, hoe het functioneert, en hoe ermee gewerkt kan worden. Dit vraagt om investeringen in onderwijs op alle niveaus en doorlopende bijscholing voor de werkende bevolking.

  
Lanceer daarom een landelijke campagne om Nederland AI-vaardig te maken, waarbij zowel de mogelijkheden als de risico's van AI worden belicht. Organiseer 'hackathons' waar mensen, ondersteund door deskundigen, leren AI toe te passen in hun werkzaamheden. Maak AI-training verplicht voor ambtenaren, en stimuleer bedrijven om het gebruik van AI actief te bevorderen. Ook als we AI niet zelf ontwikkelen, moeten we uitblinken in de toepassing ervan.
